---
title: "Immersió a Roses"
date: 2011-07-04T19:26:00+02:00
draft: false

# meta description
description: "Bateig de submarinisme a Roses"

# taxonomies
categories: 
  - "sport"
tags:
  - "diving"

# post type
type: "post"
---

L'objectiu era fer un bateig de submarinisme a Roses, amb la possibilitat de veure moltes coses i no fer-ho en una piscina. L'amic Àlex Domínguez via Joanna Pardos em va recomanar que anéssim amb la gent de [Poseidon](http://www.poseidonroses.com/), els germans Mörker, una nissaga de bussejadors de tota confiança. Els companys del programa de TV3 [Thalassa](http://www.tv3.cat/thalassa) els van fer un [reportatge molt personal](http://thalassa.cat/web/canales/showVideo/idcanal/26/idvideo/104) en què es veia com funcionaven i la veritat és que em va acabar de convèncer. Seria un regal perfecte per a la Marta. Així que vaig trucar i vaig parlar amb el Boris qui em va atendre molt amablement i vem quedar per dissabte a les 9.30 h davant del local que tenen al passeig marítim de Roses.

Vem agafar el vaixell i vem enfilar costa amunt, en direcció nord. Durant el trajecte, el Boris es va dedicar a explicar amb claredat tot el necessari per fer una primera immersió amb seguretat: material, respiració, codis per comunicar-se, sensacions... Després d'uns 20 minuts vem fondejar l'embarcació. Només quedava enfundar-se el neoprè, posar-se les ulleres, carregar la botella, posar-se el respirador a la boca, primeres inspiracions i cap a l'aigua.

Jo em vaig quedar a coberta mentre la Marta feia la immersió. Pel que em va explicar després, va ser una experiència inoblidable. El Boris, que va fer tota la immersió al seu costat, va estar per ella tota l'estona, transmetent-li confiança i seguretat. Van veure una pila de tipus diferents de peixos (congres, sards, morenes, pops, dorades...), esponges, estrelles de mar, coralls...

Només calia veure la cara que va fer la Marta en emmergir per adonar-se que s'ho havia passat molt bé. En total, 56 minuts d'immersió i 12 metres de profunditat.

Des d'aquí vull animar tothom a provar-ho perquè és una experiència fantàstica i a un preu més que raonable (48 euros) si tenim en compte el lloguer de material i l'acompanyament d'un guia expert durant tota la immersió.

I per celebrar-ho, no deixeu d'anar al restaurant [Tramonti del Pep Curiel](http://www.tramontipepcuriel.com/). Plats de pasta espectaculars i exclusius i uns fantàstic gin-tonic que no us podeu perdre.
