---
title: "Desman 2011"
date: 2011-06-21T07:54:00+02:00
draft: false

# post thumb
image: "/images/desman2011.jpg"

# meta description
description: "Trophee Desman, competició multi-esports per a empreses"

# taxonomies
categories: 
  - "sport"
tags:
  - "multi-adventure"

# post type
type: "post"
---

Cap de setmana intens. Amb l'equip del departament d'[esports de TV3](http://www.esport3.cat) hem tornat a participar a la competició pirinenca entre empreses [Desman](http://www.trophee-desman.com/). Han estat tres dies en què ho hem donat tot.  L'equip estava format per Sebas Guim, Francesc Sòria, Josep M. Puig, Quim Robert, Joan Ramon Vallvé (acompanyant fantàstic i reserva) i jo mateix.

Després de trobar-nos tots dijous a l'[hotel Tuca](http://www.hotelhusatuca.com/), a Vielha, divendres tocava començar amb una randonée a prop de l'estació de [Bourg d'Oeil](http://www.bourgdoueil.com/). Van ser uns 1500 m de desnivell acumulat de pujada i un total de 17 km de recorregut. Cal destacar la bona orientació del Josep M. que ens va portar molt bé i del Sebas que va ser l'ànima de la prova i el sherpa que portava tots els avituallaments al damunt. Vem acabar en 7è lloc després de 3 h 20 min. Llàstima que havia força núvols i boira perquè la vista cap al massís de la Maladeta era impressionant.

Dissabte, cross per relleus de 3,6 km a Sort amb un desnivell "només" de 50 m. Aquesta era la prova que em feia més por perquè jo era, de totes totes, el pitjor de l'equip. I així es va demostrar. En Sebas va sortir pel primer relleu i me'l va lliurar en 4t lloc. Jo estava molt nerviós i vaig sortir a córrer amb totes les meves forces. Vaig patir molt però vaig perdre un parell de posicions. Els altres tres companys van fer una cursa impressionant i en total vem acabar 2ns a la prova.

A la tarda, proves aquàtiques a La Seu d'Urgell, al [Parc Olímpic del Segre](http://www.parcolimpic.cat/). Tot l'equip tenia moltes esperances dipositades en mi perquè el caiac se'm dóna molt bé. Així que vaig fer el primer relleu, que és d'anada i tornada pel canal. La sortida va ser, com sempre, caòtica. Cops, creuaments, empentes, abordatges... sort que no vaig bolcar però va anar de poc. Quan vaig poder sortir del caos ja tenia una bon grapat de caiacs al davant. Total que vaig arribar en 14a posició al primer relleu. L'equip, altre cop, es va mostrar pletòric i vem remuntar finalment fins a la 7a posició.

A continuació, la prova de la loteria (ràfting). Sortíem els últims (28) i tots els timoners ja estaven molt cansats. El cas és que les dues mànegues van ser desastroses. El nostre ritme era força bo però tot i així vem anar de pedra en pedra i vem quedar, en acabar, els últims a la classificació de la prova.

Durant la nit ens van donar una alegria. Vem guanyar la prova fotogràfica gràcies a la instantània del Josep Maria que ja domina a la perfecció el sentiment del jurat. La suma provisional general ens posava en el 6è lloc de la general.

Per rematar-ho, diumenge, prova de BTT. Dues voltes a un circuit a [Vallnord](http://www.vallnordbikepark.com/) que combinava rampes molt dures amb trialeres pel bosc. Aquí vem suar de valent perquè molts equips portaven bicicletes pròpies de nivell el que donava un bon avantatge. Vem acabar molt bé tot i que el Quim va tenir un accident en ser abordat per darrere i caure en perdre el control de la bici.

Finalment, 7è lloc. Millor marca de TV3 a la Desman. Estic segur que si, personalment, milloro força el resultat podria ser més bo. Espero no haver estat un llast per a l'equip. Molta competició, rivalitat sana i molt bon rotllo entre tots els equips. Esperem tornar-hi l'any que ve.

