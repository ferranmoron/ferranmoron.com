---
title: "Matagalls - Montserrat 2011"
date: 2011-09-21T14:09:00+02:00
draft: false

# meta description
description: "Crònica de la cursa de muntanya marxa Matagalls - Montserrat del 2011"

# taxonomies
categories: 
  - "sport"
tags:
  - "running"

# post type
type: "post"
---
He participat a la XXXII edició de la Matagalls - Montserrat, organitzada pel [Club Excursionista de Gràcia](http://www.cegracia.cat/). Una marxa clàssica amb una duresa considerable: 83 km i prop de 6.000 m de desnivell acumulat.

Vaig emprar gairebé 17 hores per fer-la. Crec que la pròxima vegada podré baixar ben bé una hora. Portava excessiu pes (càmera de vídeo de [TV3](http://www.tv3.cat/) amb tres bateries de recanvi, i material innecessari que vaig agafar pensant que plouria i faria fred).

La meva intenció era fer la marxa i aprofitar per gravar imatges en vídeo perquè els companys de TV3 muntessin un vídeo. Evidentement jo no sóc el [Sebas Guim](http://tornaracorrer.blogspot.com/) que pot fer la [Marató des Sables](http://www.darbaroud.com/) i fer un reportatge complet com si res.

Em vaig passar gairebé totes les hores corrents amb una mà pels bastons i l'altra per aguantar la bossa de la càmera. . I jo que em pensava que era una marxa! La gent està molt forta.

Fins a Sant Llorenç Savall vaig trigar unes 8 hores. El mateix temps que va emprar el primer en arribar a Montserrat! Aquest punt és clau perquè has travessat la zona més dura i més ràpida i molta gent abandona. Ja veurem les estadístiques finals però l'any passat van deixar-ho un 25% dels participants. En aquest control vaig aprofitar per canviar-me mitjons i samarreta, posar-me vaselina als dits dels peus, fer-me un massatge i posar-me en marxa al més aviat possible per evitar refredar-me.

Per mi el més dur és córrer (i caminar) de nit. Són moltes hores i es fa molt pesat. Tenir la vista sempre fixada en el feix de llum del frontal mareja i esgota. Vaig optar per córrer només en terrenys francs, sense gaires pedres ni arrels perquè es feia perillós. Una torçada de turmell podria ser fatal.

Ara el que toca és entrenar i continuar treballant per estar més en forma. Les pròximes cites seran mitges maratons. Tot el que sigui per assolir l'objectiu de fer la meva primera marató, a Barcelona.

Agraeixo els savis consells de la [Bea Garcia Berche](http://www.beagarciab.com/) perquè sempre va bé escoltar els experts en la matèria.

Us adjunto un parell de vídeos amb les imatges que vaig gravar pels companys d'Informatius de TV3 i també una llista amb el material recomanat.

{{< youtube zq1WLK5iJWQ >}}

{{< youtube 79BrGfyq8bo >}}

Material Matagalls - Montserrat:
* Motxilla amb camelback
* Frontal + piles de recanvi
* GPS (opcional)
* Manta tèrmica
* Guants prims
* Gorra
* Buff
* Samarreta de recanvi
* Mitjons de recanvi
* Ibuprofè
* Malles
* Samarreta curta
* Impermeable
* Samarreta d'abric o jaqueta molt prima
* Barretes energètiques o gels
* Vaselina
* Ulleres de sol
* Bastons

Molts records als companys i amics que vem compartir aquesta experiència: [Rosa Lizandra](http://mesverdesenmaduren.blogspot.com/), Cesc Fornaguera, Narcís Noguera, Eduard Calvet, Sergi Ros i Albert Gallego. I una abraçada molt especial a la meva estimada Marta.

